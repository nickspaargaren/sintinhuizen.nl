**Sinterklaas stuurde ons een brief. Hij wil de kinderen in Huizen bedanken voor het grootse onthaal dat we hem en zijn Pieten gegeven hebben. Hieronder staat de brief.**

Huizen, 12 november 2022

### Lieve kinderen van Huizen,

Ik schrijf jullie deze brief op m’n hotelkamer in Huizen.\
Het was me een weekje wel. Boot gezonken, met een vliegtuig naar Nederland, daar op de reserve pakjesboot gestapt en op tijd in Hellevoetsluis. Daar wachtte de TV camera’s om aan alle kinderen te laten zien dat ik aangekomen ben in Nederland. Meteen daarna zou ik naar Huizen gaan. Dat was tenminste de bedoeling. Misschien wel door de haast, ging het weer bijna fout. 

Jullie mooie Huizen heeft maar liefst zes Havens. En natuurlijk, we konden de juiste haven niet vinden! Mijn Radiopiet belde meteen naar het ontvangstcomité, en die boden hulp. Ze stuurden met de snelle boot van de Huizer Reddingsbrigade een Wegwijspiet die alle havens van Huizen kent en de juiste weg weet aan te wijzen. En met succes. Mijn veertig Pieten en ik waren op tijd in de goede haven!\
We werden begeleid door heel veel boten. Mijn Botenpiet vertelde dat het Huizer botters waren en boten van de KNRM en de Huizer reddingsbrigade. En misschien ook wel door prachtige weer waren er ook nogal wat andere boten.
Wat we zagen was hartverwarmend. We werden opgewacht door duizenden kinderen die mij en de Pieten toezongen. We werden ontvangen burgemeester Niek Meijer en Martin Meijer, de baas van hotel Fletcher waar ik zou slapen. De voorraadboot met 400 kg strooigoed lag al klaar en mijn Pieten begonnen meteen met uit uitdelen.
Met de burgemeester en de hoofdpiet kon ik langs de kinderen lopen en een handje te geven. We vonden dat geweldig. En intussen werd er door jullie gezongen, waren er optredens van dansgroepen en speelde het Pieteorkest. Prachtig allemaal!

Ik zag bij het binnenvaren een groot schip in de haven liggen. Daarop wonen asielzoekers, begreep ik. Speciaal voor mij is de boot ’n middag op een andere plek gaan liggen, zodat mijn Pakjesboot 15 en de voorraadboot konden aanleggen. Dat vond ik erg aardig en ben daarom bij de asielboot op bezoek gegaan om de mensen de bedanken. Er werden veel ‘selfies’ met mij gemaakt en ik werd uitgedaagd voor een potje tafeltennis. De tijd drong, dus ik moest afscheid nemen van deze vriendelijke mensen. Ik hoorde dat de mensen van de gemeente klaar stonden de boel schoon te maken en alle spullen van de asielboot weer terug te zetten op de kade. En het zou al gauw donker worden. Bovendien was ik erg moe en het hotel wachtte. Maar ik ga nog niet weg. De komende weken ga ik nog naar scholen en de winkelcentra. En natuurlijk: cadeautjes in jullie schoenen stoppen.
Ik heb begrepen dat er bijna 130 vrijwilligers bij mijn aankomst actief waren. Geweldig!
Het was een ontvangst die ik niet snel zal vergeten. Namens de Pieten en mijzelf heel erg bedankt daarvoor!

Hartelijke groet,
<p class="signature">Sint Nicolaas</p>